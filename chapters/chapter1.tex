\chapter{Indledning}\label{chapter:indledning}

I dagligdagen kan det være svært at koordinere indkøb, opskrifter og tilbud således, at dette foregår på en optimal måde. Nogle kigger i tilbudsaviser og planlægger deres indkøb i en eller flere butikker, andre vælger kun at handle i en butik. Hvis ikke man planlægger disse indkøbsture, kan det lede til madspild pga. overindkøb/impulskøb eller for mange unødige ture i supermarkederne, hvilket kan tage tid i ens hverdag. Derudover kan det være problematisk at koordinere, hvem der handler hvad ind med eventuelle samboende.

Det kan også være svært at leve sundt og varieret som fødevareministeriet foreslår; det kan være svært at finde på noget at lave til aftensmad; eller også har man ikke nogen gode opskrifter, man synes om.
Hvis man planlægger sine indkøb efter opskrifter, skal man holde styr på, hvilke varer man har i sit hjem for at undgå at købe for meget ind. Det kan samtidig være svært at overskue, hvilken butik der er den bedste at handle ind i på et givent tidspunkt, eftersom at tilbud hele tiden ændrer sig og faste priser er forskellige. Det er heller ikke sikkert, at den valgte opskrift man køber ind efter, indeholder varer, som er på tilbud, når man gerne vil have dem - på denne måde ender man måske med at leve dyrere end nødvendigt.

Dette projekt vil undersøge, om man kan gøre det nemmere at handle efter tilbuddene i dagligvarebutikkerne, alt imens man reducerer problemerne vedr. det at beslutte sig for, hvad man skal lave til aftensmad.
Derfor vil der i de følgende afsnit blive udforsket hvad der er på markedet til hjælp med denne problemstilling. Desuden vil der også undersøges personers vaner, samt holdninger til elektronisk hjælp til problemstillingen i form af korte interviews.
